Un processo in divenire
=======================

Ruolo strategico della Città Metropolitana di Napoli
----------------------------------------------------

 
Le  autorità  di  tipo  metropolitano  in  tutta  Europa  sono  diventate
sempre più importanti con l’accrescersi della centralità dei fenomeni urbani e del superamento del concetto classico di città, ormai sostituito in considerazione del complesso sistema di interdipendenze degli insediamenti che definiscono la natura delle città metropolitane.
Un’ampia costellazione letteraria sull’argomento[1]_ ha reso evidente, se non oramai scontato, quanto la geografia amministrativa dei Comuni nelle aree metropolitane fosse di per sé totalmente inadeguata ed obsoleta rispetto alla possibilità di gestione di problematiche complesse, le quali non possono che essere analizzate in maniera organica ed in relazione alla scala nazionale e globale.
In ambito territoriale, inoltre, le trasformazioni infrastrutturali e degli insediamenti costruiti si intrecciano coi cambiamenti dello stile di vita dei cittadini, dei ritmi di studio e lavoro, della capacità di muoversi all’interno  di  ambiti  urbani  ampi,  dando  nuova  connotazione  ai termini di contiguità e prossimità, in cui i confini comunali risultano davvero una marcata linea di detrazione alla visione d’insieme.
Le dinamiche dei processi economici e sociali di ambiti urbani complessi, inoltre, fanno sì che le grandi aree metropolitane siano sempre più in relazione tra loro mediante **legami transnazionali** di tipo finanziario e commerciale, i quali possiedono una connotazione addirittura più forte dei legami instaurati con il territorio regionale in
cui le città sono inserite[2]_.

.. [1]
   `Testi di riferimento sul tema a cui si rimanda: S. Sassen, Le città nell’economia globale, Bologna, il Mulino, 1994, P. Le Gales, Le città europee. Società urbane, globalizzazione, governo locale, il Mulino, 2006.`__
.. [2]
   `Gli effetti particolarmente accentuati di questo fenomeno globale di ristrutturazione socio-economica delle città sono i legami diretti in ambito finanziario e commerciale tra New York, Tokyo e Londra, analizzati da S. Sassen. S. Sassen, Le città nell’economia globale, Il Mulino, 1994.`__
   

*“Le città costruiscono loro immagini che le rendono riconoscibili all’esterno, specializzano  le  proprie  risorse  di  scambio,  sono  tornate  a  fare  una  loro politica estera, a tessere alleanze, a creare condizioni per diventare nodi di reti di relazioni economiche e culturali”*[3]_.

.. [3]
   `A. Bagnasco, P. Le Gales, Le città nell’Europa contemporanea, Liguori Editore, 2001.`__

**Le complesse interdipendenze territoriali** da un lato e le necessità di **proiezione globale** dall’altro, richiedono per le aree metropolitane soluzioni pensate su una scala territoriale che valichi il confine amministrativo della città in senso stretto.


Se da un lato, dal punto di vista della trattazione letteraria questo concetto appare approfondito sotto molteplici punti di vista, dall’altro, come spesso accade, la normativa ha impiegato un tempo lungo  e travagliato  per  tradurre  questa  evidenza  in  un  **sistema amministrativo innovativo** e rispondente alle nuove realtà territoriali.

.. figure:: media/img006.png
   :alt: Le 110 aree metropolitane europee con almeno 500.000 abitanti (Fonte OCSE)
   :name: ag 

   Le 110 aree metropolitane europee con almeno 500.000 abitanti (Fonte OCSE)
   
   
La  classificazione  delle aree  urbane  come *«Functional  Urban  Areas»* fatta dall’OCSE (Organisation for Economic Co-operation and Development) considera essenzialmente tre aspetti:

1. La **densità di popolazione** delle aree urbane;
2. L’**estensione  territoriale**  dell’effettiva  area  urbanizzata  con almeno 50.000 abitanti;
3. Il **grado di interrelazioni e di pendolarismo** delle aree limitrofe con la *«core city»*.

Le aree urbane così identificate, vengono classificate in:

1. **Large metropolitan areas** (oltre 1,5 milioni di abitanti);
2. **Metropolitan areas** (da 500.000 a 1.500.000 abitanti);
3. **Medium-sized   metropolitan   areas**   (da   200.000   a   500.000 abitanti);
4. **Small Metropolitan areas** (almeno 50.000 abitanti).

Delle aree metropolitane italiane - oltre a notare che le stesse, in un’ottica di confronto europeo, risulterebbero minori in numero rispetto a quelle identificate dalla normativa nazionale e dalle regioni a statuto speciale – solo quattro rientrano nelle Large Metro Areas dell’OCSE: **Roma, Milano, Napoli, Torino**.


In Italia la previsione normativa delle città metropolitane è rimasta per decenni inattuata, seppure la trattazione delle stesse sia rinvenibile già nella Legge 142/1990, la quale individuava espressamente, all’art. 17, nove aree metropolitane quali *“le zone comprendenti i comuni di Torino, Milano, Venezia, Genova, Bologna, Firenze, Roma, Bari, Napoli e gli altri comuni i cui insediamenti abbiano con essi rapporti di stretta integrazione in ordine alle attività economiche, ai servizi essenziali alla vita sociale, nonché alle relazioni culturali e alle caratteristiche territoriali”*.

