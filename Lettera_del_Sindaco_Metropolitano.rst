Lettera del Sindaco Metropolitano
---------------------------------

Abbiamo cominciato a parlare di **pianificazione strategica** da tempo, da quando il Piano sembrava un miraggio, da quando eravamo in pochi a crederci, costruendo atti e procedure che proprio nelle trame del Piano stesso, infine, hanno trovato una loro ricucitura d’insieme.
Scrivere un piano può sembrare compito non difficile se si parte da temi noti che trovano tutti concordi: la  cultura  e  il  turismo  sono  il  volano  dei  nostri  territori;  l’ambiente  dev’essere  salvaguardato  per garantire un’adeguata qualità della vita ai nostri cittadini. Eppure pur sembrando facile tessere soluzioni largamente condivise, elaborare un Piano Strategico è cosa rara, o, nel caso di Napoli, mai stata fatta prima. Il motivo è che per scrivere  un Piano che  immagini davvero lo sviluppo  futuro di un’area metropolitana complessa c’è bisogno di **condivisione**. Ed è ciò che abbiamo fatto: ai diffusi e consolidati temi sullo sviluppo dei nostri territori noi abbiamo innestato una nuova e inedita condivisione.
**92 Comuni, una città metropolitana**.
Il **Piano Strategico della Città Metropolitana di Napoli** è il laboratorio permanente della nuova governance  urbana,  dentro  cui  tracciare  una  visione  condivisa  della  città  del  futuro,  da  costruire mediante politiche e azioni concrete e sinergiche.
La sfida intrapresa si poggia sulla forza delle nostre comunità, sulla volontà di costruire un senso di "cittadinanza metropolitana", per immaginare insieme ciò che vogliamo diventare e come  arrivarci, senza lasciare indietro nessuno.
Le comunità dei **92 comuni** le loro idee, competenze e desideri, messe in rete con le maggiori rappresentanze scientifiche, culturali ed economiche, partecipano attivamente alla costruzione di scelte condivise, che trovano forma in una visione univoca di scala metropolitana.
Città Metropolitana si pone come motore e agente di cambiamento, luogo di incontro di **comunità locali, enti di ricerca, mondo imprenditoriale ed associativo**, agevolando il dialogo, l’interazione e la ricerca di soluzioni, mediante pratiche partecipative strutturate.
A questo scopo il Consiglio Metropolitano ha avviato il primo percorso di pianificazione strategica, nel novembre 2018, individuando preliminarmente direttrici che contemplino come orizzonte costante da traguardare la **sostenibilità ambientale** e lo **sviluppo economico**.
Il  percorso  avviato  è  tutt’ora  in  itinere,  il  processo  partecipativo  vedrà  sempre  più  coinvolgere istituzioni, enti ed associazioni, e porterà in tempi brevi all’approvazione del primo Piano Strategico della Città Metropolitana di Napoli.
Il nostro è un processo, un **progetto in divenire**. Siamo solo all’inizio.

Luigi de Magistris 

.. figure:: /media/img002.png
   :alt: La figura mostra la vista del golfo di napoli dall'alto
   :name: ls2
   
   Il golfo di Napoli
   
.. figure:: /media/img003.png
   :alt: La figura mostra una panoramica della Reggia di Portici
   :name: ls3

   La Reggia di Portici
   
.. figure:: /media/img004.png
   :alt: La figura mostra uno scorcio del golfo di Napoli
   :name: ls4
   
   Fig.3
   
.. figure:: /media/img005.png
   :alt: La figura mostra Procida con il golfo di Napoli alle spalle
   :name: ls5

   Fig.4
